<h1>Chci znát pravdu, i když se mi nelíbí</h1>

<h2>Krutá pravda jako jediný funkční základ</h2>

<p>Jako programátor a řemeslník jsem se naučil jednu zásadní věc: realita se neptá na vaše pocity. Pokud je v kódu chyba, systém spadne, i kdybychom si stokrát přáli, aby běžel dál. V profesním životě striktně odděluji laboratoř od dílny, protože v dílně vládne prediktabilita a ověřené postupy. A stejný přístup uplatňuji i v životě. <strong>Trvám na tom, že krutá pravda je vždy lepší než milosrdná lež.</strong> Lež je totiž jako technický dluh – v danou chvíli se může zdát pohodlná, ale úroky, které za ni později zaplatíte, mohou zničit celý projekt vašeho života.</p>

<p>Nechápu, co vede lidi k tomu, že věří v "dobré konce" nebo lživé konstrukty ve chvíli, kdy všechna objektivní fakta křičí pravý opak. Je to jako stavět dům z písku a doufat, že nepřijde bouře. Tato kolektivní slepota mě fascinuje a zároveň děsí.</p>

<h2>Pasti selektivní paměti a konspiračních teorií</h2>

<p>Vezměme si například fenomén zpochybňování přistání na Měsíci. Každý argument o "zfalšovaném Apollu" lze snadno a spolehlivě vyvrátit pomocí fyziky a logiky. Jak by někdo mohl donutit 400 000 lidí pracujících na programu, aby mlčeli? Nejsilnějším důkazem je přesto mlčení tehdejšího Sovětského svazu – kdyby měli stín podezření, řvali by to do celého světa. Přesto lidé věří v podvod USA jen proto, že to zapadá do jejich obrazu světa, nikoliv proto, že by to byla pravda.</p>

<p>Podobnou pastí je nostalgie po socialismu před rokem 1989. Mnoho lidí tvrdí, že se tehdy žilo lépe, ale trpí při tom <strong>selektivní pamětí</strong>. I já jsem do této pasti spadl. Vzpomínal jsem na jedno své bývalé zaměstnání skrze růžové brýle několika příjemných okamžiků, ale úplně jsem vytěsnil to každodenní peklo, které tam panovalo. Dokonce jsem se tam pokusil vrátit, čímž jsem oklamal sám sebe, protože jsem si idealizoval minulost. Je to nebezpečný sebeklam, který nám brání vidět realitu takovou, jaká byla a je.</p>

<p>Stejná iracionalita se objevuje v diskusích o válce na Ukrajině. Slyšíme hlasy, že "přestat posílat zbraně znamená mír". To je však nebezpečná iluze. Ti, kteří Ukrajinu podporují, válku nechtějí. Nahlížejí na situaci realisticky a pamatují na rok 1938 a Mnichov. Tehdy nás Britové a Francouzi uvrhli do spárů Hitlera v domnění, že tím vyřeší mezinárodní otázku "o nás bez nás". Pokud dnes vydáme Ukrajinu Rusku, rozjede to sérii tragédií podobných těm ze druhé světové války. Válka je sice "vůl", ale kapitulace před agresorem je pozvánkou k ještě větší katastrofě.</p>

<h2>Otravné lačnění po pravdě</h2>

<p>Vždycky jsem chtěl znát pravdu a uznávám, že jsem s tím byl občas otravný. V emotivních debatách, ať už v hospodě nebo na internetu, jsem se vždy ptal přímo: <strong>"A jak to teda doopravdy je?"</strong> Tato zarputilost mě nakonec dovedla k té nejvyšší pravdě – <strong>k porozumění Božímu slovu</strong>.</p>

<p>Moje cesta však nebyla snadná. Navštívil jsem řadu křesťanských sborů, ale moje kosa tam narazila na tvrdý křemen, ne-li karmeltazit. Měl jsem otázky, na které "pravověrní" neuměli nebo nechtěli odpovědět:</p>

<ul>
<li><strong>Logika Trojice:</strong> Pokud se při křtu ozve z nebe "Toto je můj milovaný syn" a Ježíš se modlí k Otci, proč církve tvrdí, že Ježíš je Bůh? </li>
<li><strong>Modloslužba:</strong> Proč jsou katolické kostely plné soch a obrazů, když se Bůh v Bibli jasně vymezuje proti "rytinám" a ztvárňování Boží podoby? Odpověď "to je tradice" pro mě jako pro řemeslníka, který ctí návody a specifikace, neexistuje.</li>
<li><strong>Absurdita zpovědi:</strong> Ježíš definoval hřích velmi přísně – i toužebný pohled na ženu je cizoložství. Jaký má smysl jít pak na zpověď a mít "vyřešeno"? To bychom mohli i vraždit a pak si nechat vše odpustit? To nedává žádný logický smysl.</li>
<li><strong>Zdraví a sexualita:</strong> Když jsem s křesťany řešil Pavlovu obsesi sexuální zdrženlivostí, měl jsem podezření, zda nebyl sám impotentní a prosazoval skrytě postoj "když já nemůžu, tak ostatní taky ne". Lékaři mi potvrdili, že sexuální  zdrženlivost může v případě mojí osoby značně podlomit i moje fyzické zdraví. O psychickém nemluvě. Odpověď "modli se za to" mě téměř dohnala k nervovému zkratu. Když jsem se ale ptal, kde v Bibli je nařízeno takové trýznění, vytáhli příběh Onana, přestože ten byl potrestán za chamtivost a odmítnutí zplodit dědice, nikoliv za uspokojování sebe sama někdy považováno za sobectví.</li>
</ul>

<h2>Racionální víra a zkouška věrnosti</h2>

<p>Moje hledání skončilo, až když jsem narazil na skupinu lidí, kteří se mých nepříjemných otázek nezalekli. Nabídli mi teologický kurz, kde mi vysvětlili Bibli jako <strong>přesný soubor pravidel, podobný matematickým axiomům</strong>. Ukázali mi, že Bible mluví o dnešním čase a o nás samotných, a to bez šíleností a fanatismu. Pochopil jsem, že konec světa není o obřím výbuchu, ale o logickém vyústění dějin.</p>

<p>Mnozí mi říkají, že "stačí věřit". Já si myslím, že to nestačí. K tomu, aby byl člověk způsobilý pro království nebeské, musí mít silné charakterové vlastnosti. Celý příběh Bible od Adama přes Cháma až po Šalomouna je o <strong>porušení slibu věrnosti</strong>. Bůh nás miluje a chce nás zachránit, ale nemůže si k sobě vzít zrádce. Kdybychom tam vstoupili bez pevného charakteru, zničili bychom to nejkrásnější místo pro vlastní pohodlnost, stejně jako to udělal Adam. Historie utrpení trvající 6000 let se nesmí opakovat.</p>

<p>Ne všechno, co jsem se o Bohu a Bibli dozvěděl, se mi líbí. Není to "sluníčková" verze víry. Jak je psáno, Boží slovo je v ústech sladké, ale v žaludku hořké. Je to však jediná cesta, která dává smysl a která je podložená důkazy, nikoliv jen pocity. Je to otázka života a smrti.</p>